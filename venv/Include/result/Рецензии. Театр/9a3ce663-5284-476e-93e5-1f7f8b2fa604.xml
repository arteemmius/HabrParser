<doc>
  <source auto="true" type="str" verify="true"><![CDATA[https://md-eksperiment.org/post/20150415-vistava-antigona-krik-pro-slipe-svavillya-vladi-vidannist-ta-lyubov-kovtok-svizhogo-povitrya-u-vihori-zhittyevih-podij]]></source>
  <category auto="true" type="str" verify="true"><![CDATA[Рецензии. Театр]]></category>
  <author auto="true" type="str" verify="true"><![CDATA[]]></author>
  <title auto="true" type="str" verify="true"><![CDATA[Вистава «Антігона». Крик про сліпе свавілля влади, віданність та любов]]></title>
  <keywords auto="true" type="list" verify="true">
    <item type="str"><![CDATA[ Вистава]]></item>
    <item type="str"><![CDATA[ Антігона]]></item>
    <item type="str"><![CDATA[ свавілля влади]]></item>
    <item type="str"><![CDATA[ віданність]]></item>
    <item type="str"><![CDATA[ любов]]></item>
    <item type="str"><![CDATA[ ковток свіжого повітря]]></item>
    <item type="str"><![CDATA[ 5 квітня 2015 року]]></item>
    <item type="str"><![CDATA[ Київ]]></item>
    <item type="str"><![CDATA[ Софокл]]></item>
    <item type="str"><![CDATA[ Бертольд Брехт]]></item>
    <item type="str"><![CDATA[ франко-український проект]]></item>
    <item type="str"><![CDATA[ режисер]]></item>
    <item type="str"><![CDATA[ французька постановниця]]></item>
    <item type="str"><![CDATA[ Люся Береловіч]]></item>
    <item type="str"><![CDATA[ хор Dakh Daughters]]></item>
    <item type="str"><![CDATA[ актори]]></item>
    <item type="str"><![CDATA[ Руслана Хазіпова]]></item>
    <item type="str"><![CDATA[ Тібо ]]></item>
  </keywords>
  <text auto="true" type="str" verify="true"><![CDATA[Франко-український проект режисера та французької постановниці Люсі Береловіч об’єднав майстерність хору Dakh Daughters, акторів Руслани Хазіпової, Тібо Лакруа, Романа Ясіновського, Микити Сідтікова, Олексія Кравчука, акторів Київського академічного Молодого театру, Анатолія Маремпольського та Тетяни Луценко. Експресивна манера подачі від акторів вразила глибиною, а сама вистава «Антігона» явилася криком про сліпе свавілля влади, відданість та любов, ковтком свіжого повітря у вихорі життєвих подій. Актуальність постановки продемонструвала, що не існує часових кордонів для одвічних питань, які повторювалися як в часи Софокла і продовжують виникати у людей сьогодні. Це питання взаємодії із владою, відповідальність перед людьми, сімейні цінності, відданість, мораль та багато інших. Сильвен Жак чудово попрацював над музичним оформленням постановки, а Влад Троїцький і Dakh Daughters разом створили неперевершену хорову складову спектаклю, яка надавала «Антигоні» неабияку атмосферу, посилювала враження від окремих сцен. Особливу роль у спектаклі мало освітлення, гра світла та тіней, якими займався Віктор Ежиа, – вони додавали особливого шарму, акцентів та підкреслювали і посилювали акторську майстерність. Сценографія Жана-Батиста Беллона вразила вмілим поєднанням атмосфери давніх часів і сьогодення. Сучасний костюм Креонта: кросівки, спортивні штани із золотою смужкою збоку, у поєднанні із міховим коміром, ніби підкреслював це поєднання значущих питань людства у різні часи існування. Вистава виявилася дуже цікавою також і з позиції мов, якими спілкувалися герої: тримовність, що включила українську, російську та французьку, дивувала весь час. Розподіл на україномовні та російськомовні репліки дозволив розставляти крапки над «і» у спілкуванні акторів, адже перехід на іншу мову означав незгоду із співрозмовником, підкреслював контраст думок. За український і російський переклад слід подякувати Дмитру Чистяку, Наталії Зозуль і художньому колективу. Що ж до французької, то вона звучала з вуст Тібо Лакруа, підкреслюючи його потойбічність у ролі Трестія, яку він відігравав. Крім того, актор вдало включав у свої репліки і українську, і треба віддати належне: це звучало дуже природно. Центр науки та мистецтва «DIYA» на базі Національного Центру «МАН» ледве вмістив всіх охочих подивитися чудове українсько-французьке творіння. Здається, організаторам слід краще попрацювати над розміщенням людей під час подальших вистав, що відбудуться в Києві 28 і 29 квітня, адже реклама події – на високому рівні, а кількість шанувальників французької мови і бажаючих відвідати події французької весни в столиці вражає. - «Чому на світі так багато зла? Людина має розум. Може й має…» - «Якщо люди не можуть діяти зі сміливості, вони діють зі страху...» - «… крім смерті у мене більше немає нічого…», «… я – наречена річки смерті…» - «Не наполягай на тому, чого не існує…» - «Мудрість – найбільше багатство у світі…» - «Я всім володів, лише думками я не володів…» ]]></text>
</doc>
